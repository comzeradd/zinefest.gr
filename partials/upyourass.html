<p>
  <i>Μοιράστηκε στο Athens Zinefest 2016</i>
</p>
<p>
  <div class="poster-inline">
    <a href="/static/img/upyourass.png" target="_blank">
      <img src="/static/img/upyourass.png" alt="zinefest2016" class="img-responsive">
    </a>
  </div>
  <i><strong>"Με την μόδα να λέμε όλες τις αυτοεκδόσεις 'φανζίν', λες και χάθηκαν οι λέξεις, κάποιος μπορεί κάλλιστα να λέει πως βγάζει φανζίν όταν εκδίδει φυλλάδιο για πίτσες." α.ζ.</strong></i></p>
<p> Τί είναι φανζίν; Μόδα; Πρακτική; Ανάγκη; Αν κάποια ψαχτεί να μάθει για τα φανζίν και την ιστορία τους, ελπίζουμε να καταλάβει ότι αυτό που κρατάει στα χέρια της δεν είναι τέτοιο. Ίσως θελήσει κιόλας να φτιάξει ένα φανζίν, χωρίς ISBN/ISSN ή παρόμοιου τύπου κωδικούς αρχειοθέτησης, χωρίς διαφημίσεις, χωρίς ιλουστρασιόν εκτύπωση. Κάτι το οποίο θα μοιράσει αδιαμεσολάβητα και έξω από τα επίσημα δίκτυα διανομής, δημιουργώντας μια απευθείας επαφή με τον αναγνώστη. Αυτά τα κριτήρια έχουμε και στο zinefest. Φανζίν με την ειλικρινή και αθώα έννοια της λέξης και όχι μασκαρεμένα πορτφόλιος και βιβλία που δεν βρήκαν εκδοτικό.</p>
<p><a href="/static/upyourass_brochure.pdf" download>Κατέβασε τη μπροσούρα σε pdf</a>
<hr>
<p style="clear:both;"><b>Τί είναι φανζίν;</b></p>
<p><i>    Τα ζιν είναι έντυπα που εκδίδονται από το ίδιο άτομο (άτομα μερικές φορές) που τα γράφουν. «Βγαίνουν» σε μικρό αριθμό αντιτύπων. Όλα τα ζιν είναι d.i.y. (do it yourself). Τα περισσότερα τυπώνονται σε φωτοτυπικό μηχάνημα. Η σχέση αναγνώστη-ζιν είναι ευνόητη. Δεν ορίζεται από το εμπορικό κέρδος και τυχόν αντίτιμο χρησιμεύει για την διατήρηση της έκδοσης του συγκεκριμένου ζιν. Συνηθισμένο είναι επίσης να ανταλλάσουν οι αναγνώστες-δημιουργοί, μεταξύ τους ζιν, αντί να δίνουν χρήματα ο ένας στον άλλον για να τα αποκτήσουν.
<br>    Η λέξη προέρχεται από το magazine (περιοδικό). Η διαφορά τους με τα περιοδικά είναι ότι, τα ζιν δε λειτουργούν με έννοιες όπως target group, αγορά, lifestyle, διαφημίσεις (έννοιες ευαγγέλιο των magazine και γενικά των mainstream μμε). Με τα ζιν γίνεται εφικτή η αμεσολάβητη επικοινωνία. Ο zinester (ο δημιουργός του zine) αποτυπώνει κυρίως τα βιώματά του, απευθυνόμενος σε άτομα που μπορούν να συμμεριστούν την κατάστασή του και να μοιραστούν την οπτική του. Τα θέματα των ζιν είναι δηλ. πράγματα που απασχολούν τους δημιουργούς τους και καταστάσεις στις οποίες εμπλέκονται και οι ίδιοι οι δημιουργοί.
<br>    Κύριο τους χαρακτηριστικό είναι η επίδραση που αποσκοπούν να έχουν στον αναγνώστη. Τον προτρέπουν να «δράσει», από αναγνώστης να μετατραπεί σε εκδότη, σε αλληλογράφο με τον zinester, σε αλληλογράφο με άλλους αναγνώστες. Από θεατή της κοινωνικής απάθειας να μπει σε ρόλους ριζοσπαστικούς/κινηματικούς, να γίνει δημιουργός μιας διαφορετικής κουλτούρας.
<br>    Τέλος, να πούμε ότι χάρη στα ζιν μαθαίνουμε λεπτομέρειες για κινήματα, γεγονότα και καταστάσεις που η επίσημη ιστορία δεν θα κατέγραφε.
<br>    <div class="ref">Από το φανζίν antifa STR #5, 2008</div></i></p>
<p>~</p>
<p><i>    Τα zines είναι συνήθως μη-περιοδικές, θνησιγενείς εκδόσεις, που κυκλοφορούν λίγα μόνο τεύχη και μάλιστα σε περιορισμένο αριθμό αντιτύπων και διακινούνται κυρίως χέρι με χέρι, μέσω ταχυδρομείου, μέσα από καταλήψεις στέγης και αυτοδιαχειριζόμενα στέκια, αλλά και μέσα από φιλικά προσκείμενα βιβλιοπωλεία ή καταστήματα δίσκων που δέχονται να συμβάλλουν στη διανομή, παρά την έλλειψη διαφόρων τυπικών προϋποθέσεων. Ο ανεπίσημος χαρακτήρας των zines είναι τόσο έντονος, που σε αρκετές περιπτώσεις δεν αναγράφονται στοιχεία έκδοσης, πέραν ίσως κάποιας ταχυδρομικής διεύθυνσης. Εξίσου χαρακτηριστική είναι η αδιαφορία των εκδοτών zines για τη νομική κατοχύρωση των πνευματικών τους δικαιωμάτων ή συχνά και η συνειδητή αντίθεσή τους στη λογική της πνευματικής ιδιοκτησίας, στα χνάρια της ‘αντί-copyright’ αντίληψης που αναπτύσσουν οι καταστασιακοί.
<br>    <div class="ref">Από το βιβλίο Αντικουλτούρα, εκδόσεις Ιδιομορφή, άρθρο του Νίκου Σούζα, 2012</div></i></p>
<p>~</p>
<p><i>    Και τα φανζίν; θα βρίσκονται πάντα εδώ, με οποιαδήποτε μορφή και μέσο, για να ανοίξουν διαύλους επικοινωνίας, να απαλύνουν μοναξιές, να πραγματοποιήσουν όνειρα σε όσους το έχουν ανάγκη. Τα εμπορεύματα θα συνεχίσουν να ωρύονται για την ανατρεπτικότητά τους μέσα από τις πρωτοποριακές σελιδοποιήσεις, τις επαναστατικές τέχνες και λοιπά στολίδια των διαφημιστικών καταχωρήσεων και μέσα, για να μην ξεχνιόμαστε, από διάφορους καλοθελητές που κοροϊδεύοντας τον εαυτό τους θα ξεράσουν, με την βιασύνη καταδότη, τα ανατρεπτικά τους κατασκευάσματα πριν σπεύσουν να μοιραστούν με τα άλλα κοπρόσκυλα τα αποφάγια στο μπολ της χορηγίας.
<br>    <div class="ref">Από τη μπροσούρα ...Δωρεάν Περιοδικά Πόλης... του Ι.Π., 2004</div></i></p>
<p>~</p>
<p><i>    Fanzine: Είδος "αθώου" εντύπου με περιοδική πρόθεση και περιοδική συνέπεια - εκδοτική. Αντικείμενο cult συλλεκτών, αλλά και προσάναμμα για φιλόδοξους εκδότες. Περιέχει και ενίοτε περιέχεται (σε πλαστική σακούλα + κασέτα). Δεν βρίσκεις πάντα αυτό που θέλεις - στο σημείο πώλησης - αλλά θέλεις αυτά που βρίσκεις: Έτσι είναι η Ζωή. Μέσα από το έντυπο χάος άνθιζαν μοναχικά λουλούδια, αλλά παραμόνευαν και απρόσμενα αγκάθια.
<br>    Γιατί εκδίδω ένα fanzine: Παρωδία του περιοδικού τύπου; Καρικατούρα, της κατεστημένης έντυπης παραγωγής; Και βέβαια όχι, κάθε φανζίν δεν θέλει να είναι "κανονικό" περιοδικό! Το φανζίν που σώζεται το όνομά του παραμένει φανζίν φανταστικά και δεν γίνεται μεταλλαγμένο προϊόν γενετικής τεχνολογίας! Και στέκεται μακριά από άσχετους. Αγαπώ το Φανζίν γι' αυτό που είναι και όχι γιατί μου στοιχίζει φτηνότερα. Εντός (κι εκτός) του Φανζίν (μου) είμαι εγώ και μόνο, εγώ και οι όποιοι εισερχόμενοι είναι -επίσης- μόνο αυτοί.
<br>    <div class="ref">Από το φυλλάδιο Fanzine: Ο underground τύπος στην Ελλάδα του Λάζαρου Ζήκου, 2001</div></i></p>
<p>----------------------</p>
<p><b>Τί δεν είναι φανζίν;</b></p>
<p><i>    Σίγουρα το οποιοδήποτε ανεξάρτητο έντυπο δεν είναι απαραίτητα κ φανζίν.
<br>    Πάρα πολλοί είναι αυτοί που βγάζουν έντυπα μόνοι τους είτε για λόγους καλλιτεχνικούς, αυτοπροβολής, είτε ως χόμπυ είτε για το κυνήγι κάποιας γραφιστικής δουλειάς ή επιχορήγησης, αλλά η όλη λογική τους δε διαφέρει σε τίποτε από τα συνήθη περιοδικά κ το γεγονός ότι έχουν μικρή κυκλοφορία κ μικρούς πόρους δεν τους κάνει κ φανζίν.
<br>    Tο θέμα δεν είναι να πασχίσουμε να μοιάσουμε στα mainstream μέσα ενημέρωσης, το θέμα είναι παιχτεί το παιχνίδι με τους δικούς μας όρους κ μόνο.
<br>    Το σημαντικό δεν είναι να βρεθεί μια εκπομπή στην τηλεόραση να κάνει αφιέρωμα στα φανζίν, ή κάποιο περιοδικό στυλ max να αφιερώσει το σαλόνι του στον Underground τύπο, ούτε η επόμενη εκδήλωση του δήμιου αθηναίων να τα περιλαμβάνει στο πρόγραμμά της (όλα αυτά όχι μόνο δε θα βοηθήσουν τα φανζίνς αλλά θα αηδιάσουν κ πολλούς από τους εκδότες τους). το θέμα θα ήταν μια εκδήλωση μόνο από φανζίνάδες χωρίς καμία χορηγία ή πατρονάρισμα από δήμους κ πολιτιστικούς φορείς να μπορέσει να μαζέψει κάποιες εκατοντάδες κόσμου, κόσμου που θα βρεθεί μέσα στους όρους που οι ίδιοι οι φανζίνάδες επιλέγουν, γιατί αν επιλέγαν τη διαμεσολαβημένη επικοινωνία γιατί να βγάλουν φανζίν σε πρώτη φάση κ να μην πάνε να γίνουν μέλη δημοτικών συμβουλίων, μη-κερδοσκοπικών οργανώσεων ή -θεός (τρόπος του λέγειν) φυλάξοι-δημοσιογραφοι;
<br>    <div class="ref">Από τη μπροσούρα ...Δωρεάν Περιοδικά Πόλης... του Ι.Π., 2004</div></i></p>
<p>----------------------</p>
<p><b>Τί σημαίνει "κάν' το μόνη σου";</b></p>
<p><i>    Η έννοια του ‘Do It Yourself’ δεν θα πρέπει να ερμηνευθεί κατά γράμμα, ως ‘κάντο μόνος σου’, αλλά διασταλτικά, ως  ‘αυτοοργανώσου’, ήτοι ‘κάντο με τους δικούς σου όρους’, ανεξάρτητα από  το αν πρόκειται για ατομική ή συλλογική δημιουργία.  Η σημασία της έννοιας της αυτό-έκδοσης (ή αυτοοργανωμένης έκδοσης)  έγκειται, λοιπόν, στην αδιαμεσολάβητη επεξεργασία όλων των φάσεων της  παραγωγικής διαδικασίας από τα εκάστοτε άτομα, παρέες ή ομάδες, με σκοπό  τη διασφάλιση του μέγιστου δυνατού ελέγχου του δημιουργικού τους έργου.
<br>    <div class="ref">Από το βιβλίο Αντικουλτούρα, εκδόσεις Ιδιομορφή, άρθρο του Νίκου Σούζα, 2012</div></i></p>
<p>----------------------</p>
<p><b>Πώς διαφέρει ένα φανζίν από μια αυτοέκδοση;</b></p>
<p><i>    Αξίζει να αποσαφηνιστεί ότι είναι τόσο χαρακτηριστικά αυτά τα γνωρίσματα των zines, που σε περιπτώσεις π.χ. διανομής τους μέσω πρακτορείου Τύπου ή νομικής κατοχύρωσης των πνευματικών τους δικαιωμάτων ή τακτικής έκδοσής τους σε χιλιάδες αντίτυπα, κατά κανόνα τίθενται ζητήματα «επαγγελματοποίησής» τους και κατ’ επέκταση αμφισβήτησης του προσδιορισμού τους ως zines. Γίνεται, λοιπόν, λόγος για ερασιτεχνικές εκδόσεις που ως βασικό κίνητρο έχουν τη συναισθηματική ένταση αυτής καθαυτής της δημιουργικής διαδικασίας, γεγονός που αποκαλύπτεται, εξάλλου, και από την ίδια την προέλευση της σύνθετης λέξης ‘ερασιτέχνης’ από το ρήμα ‘ἐράω-ῶ’ (‘αγαπώ’) και το ουσιαστικό ‘τέχνη’. Έτσι, σύμφωνα με μια άποψη, παρόλο που ο χαρακτηρισμός ‘ερασιτεχνικός’ γεννά αρνητικούς συνειρμούς περί έλλειψης ταλέντου και μιας εν γένει προχειρότητας, θα πρέπει να εκληφθεί ως θετικός προσδιορισμός στο βαθμό που συνδέεται με περισσότερο προσωπικές μορφές επικοινωνίας.
<br>    <div class="ref">Από το βιβλίο Αντικουλτούρα, εκδόσεις Ιδιομορφή, άρθρο του Νίκου Σούζα, 2012</div></i></p>
<p>~</p>
<p>Αυτοέκδοση είναι μια έκδοση την οποία έχει χρηματοδοτήσει η ίδια η δημιουργός και η οποία δεν καθορίζεται από το αν έχει νομική κατοχύρωση ή ISBN/ISSN κωδικούς, διανομή μέσω κάποιου επίσημου δικτύου ή προσθήκη στα ράφια κάποιου σουπερ μάρκετ τύπου πάμπλικ. Πολλές φορές οι αυτοεκδόσεις αφορούν ένα αυτοτελές έργο, εν αντιθέσει με τα φανζίν που τείνουν να έχουν συνέχεια. Ακόμα και αν δεν κυκλοφορήσουν δεύτερο τεύχος, δεν νιώθουν ποτέ πως έχουν πει όσα θα ήθελαν.
<p>----------------------</p>
<p><b>Πώς διαφέρει ένα φανζίν από ένα κόμικ, ένα σκέτσμπουκ ή ένα περιοδικό;</b></p>
<p>Ίσως να είναι αυτονόητο ότι δεν είναι όλα τα κόμικς φανζίν και δεν είναι όλα τα φανζίν κόμικς. Συμβαίνει βέβαια κάπου κάπου αυτοί οι δυο κύκλοι να τέμνονται.
<br>Πριν από οποιονδήποτε χαρακτηρισμό, ας αναρωτηθούμε τί κρατάμε στα χέρια μας: επίσημη κυκλοφορία; αυτοτελή έκδοση ή τεύχος; Η δημιουργός το εκλαμβάνει ως δείγμα δουλειάς ή ως μια αυτόνομη δημιουργία, έξω από οποιαδήποτε επαγγελματική ιδιότητα; Μας κάνει να θέλουμε να ζητήσουμε καρτ βιζίτ καθώς το ξεφυλλίζουμε; Είναι μια άτυπη δίκη προθέσεων, αλλά ένα φανζίν δεν είναι ένα άψυχο κομμάτι χαρτί - όποιες το κρατήσουν στα χέρια τους θα το κρίνουν.
Το σκέτσμπουκ είναι μια συλλογή από σκίτσα. Όχι πως αποκλείεται να είναι και φανζίν, αλλά συνήθως προσομοιάζει περισσότερο σε έναν κατάλογο έκθεσης. Μπορεί κάποια να έχει τυπώσει το σκέτσμπουκ της με μεράκι στον οικιακό της εκτυπωτή, αλλά το ίδιο το περιεχόμενο και ο λόγος που δημιουργήθηκε αποτελούν τα βασικά ερωτήματα που κάνουμε πριν χαρακτηρίσουμε το έντυπο.
Το περιοδικό είναι συνήθως πιο εύκολο να το ξεχωρίσεις: πάντα με νόμιμο εκπρόσωπο, και γεμάτο διαφημίσεις οι οποίες πλέον ξεβράζονται και στο εξώφυλλο. Επίσης, έχει το κακό να βγαίνει πάντα στην ώρα του.</p>
<p>----------------------</p>
<p><b>Δωρεάν, με αντίτιμο ή;</b></p>
<p><i>    Τα fanzίnes λένε όχι στην οικονομική πίεση του κόστους της επικοινωνίας. Δεν Θέλουν διαφημίσεις, δεν έχουν κερδοσκοπικές βλέψεις. Τα έξοδα είναι ελάχιστα.
<br>    <div class="ref">Από το άρθρο Fanzine, Tα Aντιπεριοδικά της Ντίνα Μπατζιά για την Ελευθεροτυπία, 1991</div></i></p>
<p>~</p>
Πόσο κοστίζει όμως ένα φανζίν; Υπάρχουν κάμποσες επιλογές εκτύπωσης. Σε μια έρευνα αγοράς (Απρίλιος, 2016) σ' ένα τυπογραφείο με ψηφιακή εκτύπωση, θα βρούμε:
<br>· 10 σελίδες Α4 ασπρόμαυρες ~0,60€
<br>· 10 σελίδες Α4 έγχρωμες ~2€
<br>Η τιμή του φανζίν είναι αποκλειστικά συνέπεια του κόστους εκτύπωσης. Αν η δημιουργός πάει να πουλήσει μαζί με το έντυπο και την προσωπική της δουλειά, τον χρόνο που αφιέρωσε ή την αναγωγή του σε έργο τέχνης το οποίο θα αναγνωριστεί μετά θάνατον, τότε το 'φαν' του φανζίν χάνει το νόημα.
<br>Με βάση το κόστος εκτύπωσης, συνυπολογίζοντας και τις οποιεσδήποτε προσωπικές συντεταγμένες της δημιουργού, καθορίζεται η τιμή του ή η ελεύθερη διάθεσή του. Μπορεί τελικά η δημιουργός να μπαίνει μέσα ως προς το κόστος έκδοσής του, αλλά να προτιμά παρ' όλα αυτά να το διακινεί χωρίς αντίτιμο. Το φανζίν ως δώρο από την ίδια την δημιουργό είναι μια όμορφη χειρονομία· απ' την άλλη, συχνά τα δώρα δεν εκτιμώνται, το οποίο σημαίνει ότι μπορεί να καταλήξει παραπεταμένο χωρίς καν να διαβαστεί. Στην περίπτωση που το τεύχος τιμολογηθεί, η τιμή μπορεί να περιλαμβάνει και το αρχικό κόστος του επόμενου τεύχους ή άλλα πρακτικά έξοδα· ποτέ όμως την φανζινοώρα που αφιερώθηκε για την δημιουργία του.
<br>Μια άλλη επιλογή είναι η ελεύθερη συνεισφορά. Σε αυτήν την περίπτωση η επίδοξη αναγνώστρια μπορεί να δώσει το ποσό που δύναται να διαθέσει την συγκεκριμένη στιγμή. Επιπλέον, της δίνεται η ελευθερία να αποφασίσει εκείνη τι θα δώσει, εν αντιθέσει με το να της επιβληθεί ένα φιξαρισμένο ποσό. Το ζήτημα δεν είναι ούτε να πάρει κάτι σε χαμηλότερη τιμή απ' ό,τι κοστίζει, ούτε να πιαστεί κορόιδο και να το πληρώσει περισσότερο. Το ζήτημα είναι  η διαμόρφωση αυτής της αλληλεπιδραστικής σχέσης με την αναγνώστρια, γιατί αυτή ακριβώς η σχέση δομεί την κουλτούρα των ζιν. Και όπως λένε και στο αγαπητό μας Glory Hopes, "μην το παρακάνετε - μας κακομαθαίνετε".
<br>Τα φανζίν δεν ανταλλάσσονται μόνο με χρήματα αλλά και με άλλα φανζίν. Μιας και αποτελούν μέσα διάδοσης κουλτούρας, θέλουν να παροτρύνουν και άλλες να δημιουργήσουν κάτι δικό τους, οπότε η ανταλλαγή είναι πάγια τακτική. Ο καλύτερος τρόπος για να πάρει κάποια όλα τα φανζίν του zinefest δωρεάν είναι να έχει δημιουργήσει ένα για να το φέρει και να το ανταλλάξει με δίκαιους όρους (μην περιμένει δηλαδή να ανταλλάξει μια τετρασέλιδη φωτοτυπία με ένα χειροποίητο φανζίν) γυρνώντας τους πάγκους.</p>
<p>----------------------</p>
<p><b>Διαφημίσεις έχουν;</b></p>
<p><i>    Λογική ακολουθία:
<br>    1 Το υποβρύχιο έχει διαφημίσεις.
<br>    1.1 Το υποβρύχιο διανέμεται δωρεάν σε χιλιάδες αντίτυπα.
<br>    2. Χάρη στις διαφημίσεις μπορεί να διανέμεται σε χιλιάδες αντίτυπα.
<br>    Ανάποδα τώρα:
<br>    3 Αν το υποβρύχιο δεν είχε διαφημίσεις δεν θα ήταν δυνατόν να διανέμεται σε χιλιάδες αντίτυπα.
<br>    3.1 Οι διαφημίσεις λοιπόν είναι ΠΡΟΫΠΟΘΕΣΗ για την δωρεάν διανομή του υποβρυχίου σε χιλιάδες αντίτυπα.
<br>    3.2 Άρα αν οι διαφημίσεις έπαυαν θα έπαυε και η δυνατότητα του υποβρυχίου να διανέμεται σε χιλιάδες αντίτυπα.
<br>    3.3 Θα έπαυε και η έκδοση του, γιατί δεν θα μπορούσε (οικονομικά) να καλύψει το “άνοιγμα” (όπως λένε στην αγορά) που έχει ήδη κάνει.
<br>    ΑΡΑ
<br>    4. Για να εκδίδεται ένα έντυπο σαν το υποβρύχιο (μαζική απεύθυνση, δωρεάν, χιλιάδες αντίτυπα)είναι προϋπόθεση οι διαφημίσεις. Πιο καθαρά: λόγος ύπαρξης.
<br>    4.1 Η ύπαρξη των διαφημιστών/της διαφήμισης είναι προϋπόθεση για την ύπαρξη του υποβρυχίου, και όχι το αντίστροφο. Δηλαδή οι πρώτοι είναι λόγος ύπαρξης του δεύτερου.
<br>    4.2 Πιο συγκεκριμένα: Το “μη-διαφημιστικό” περιεχόμενο του Υποβρυχίου είναι εξαρτημένο από το “διαφημιστικό” του περιεχόμενο. Το τελευταίο λοιπόν είναι λόγος ύπαρξης του πρώτου.
<br>    5. Κατά συνέπεια, το περιεχόμενο (με μεράκι φτιαγμένο) του υποβρυχίου υπηρετεί τη διαφήμιση (με μεράκι φτιαγμένη) γιατί είναι εξαρτημένο απ’ αυτή.
<br>    5.1 Δεν είναι δηλαδή “ανεξάρτητο”. Το περιεχόμενό του είναι συμπλήρωμα των διαφημίσεων, όχι οι διαφήμισεις συμπλήρωμα του περιεχομένου.
<br>    23. Αυτό είναι το παράδοξο των εντύπων με διαφημίσεις. Το “παράδοξο” του καπιταλισμού.
<br>    <div class="ref">Από το φόρουμ του fanzinesnet, Λεωνίδας Μαρσιανός, 2003</div></i></p>
<p>----------------------</p>
<p><b>Πώς γίνεται η διανομή τους;</b></p>
<p>Σε μια εποχή που η αποξένωση καλά κρατεί, το χέρι με χέρι, ως αντίδραση, είναι θρυλικό και πλέον καθιερωμένο. Ένα φανζίν τυπώνεται σε λίγα αντίτυπα και η αλληλεπίδραση με τον αναγνώστη είναι σημαντική. Υπάρχουν επίσης στέκια στα οποία θα βρει φιλόξενο κοινό, σημεία όπου όποια πάρει το φανζίν θα το εκτιμήσει και θα μπορεί να το μοιραστεί και με άλλες. Κάποιοι τρόποι αποστολής είναι τα ΕΛΤΑ, τα ΚΤΕΛ ή ακόμα καλύτερα, φίλοι που ταξιδεύουν. Τα distro (σημεία που βρίσκoνται είτε διαδικτυακά είτε σε κάποιον φυσικό χώρο, και τα οποία αποτελούν κόμβο διανομής) είναι επίσης μια καλή λύση. Έχουν έναν συγκεκριμένο κατάλογο με τα τεύχη που διανέμουν και η κάθε ενδιαφερόμενη μπορεί να επικοινωνήσει και να πάρει αυτό που θέλει. Αν ρωτήσουμε μια φανζινού πού αφήνει το ζιν της, σιγά σιγά θα βρούμε και άλλα έντυπα που ίσως μας ενδιαφέρουν.</p>
<p>----------------------</p>
<p><i>    Με τη δημιουργία του στις αρχές του ’00, το fanzinesnet προσπάθησε να λειτουργήσει ως ένα δίκτυο συνεργασίας ανθρώπων που αυτοεκδίδουν τα έντυπά τους. Ο χρόνος έδειξε πως μια τέτοια ιδέα δικτύωσης είναι κάπως ουτοπική, αλλά ταυτόχρονα φάνηκε πως μέσα απ’ αυτή την προσπάθεια κατάφεραν να έρθουν σε επαφή άνθρωποι με κοινά ενδιαφέροντα.
<br>    Ένα δίκτυο επικοινωνίας λοιπόν, αυτό είναι το fanzinesnet!
<br>    Το fanzines.gr είναι η ψηφιακή μορφή του δικτύου. Η ιστοσελίδα προς το παρόν λειτουργεί περισσότερο ως ένα μουσείο ελληνικών fanzines, με αυτό όμως να αποτελεί μόνο ένα πρώτο βήμα μιας κι οι φιλοδοξίες μας πάνε πολύ παραπέρα. Αν και η εποχή των φανζίν (όπως αυτά έχουν καθιερωθεί στη συνείδηση των περισσότερων) έχει περάσει, υπάρχουν ακόμη άνθρωποι που γράφουν τις σκέψεις στο χαρτί, που ψαλιδίζουν περιοδικά και δημιουργούν κολλάζ, που διανέμουν φωτοτυπημένα αντίτυπα χέρι με χέρι.
<br>    Όσο υπάρχουν φανζινάδες, όσο εκδίδουμε τα δικά μας έντυπα, θα υπάρχει και η ιστοσελίδα αυτή. Ένας δικτυακός τόπος στον οποίο γράφουμε για αυτό που μας αρέσει, για την ανεξάρτητη/ερασιτεχνική/diy έντυπη έκφραση!
<br>    <div class="ref">από το Περί fanzinesNet, του  georgeRgR, www.fanzines.gr, 2010</div></i></p>
<hr>
<p class="small">Αυτή η μπροσούρα φτιάχτηκε με σκοπό να επικοινωνηθούν κάποιες σκέψεις που μας βοήθησαν να διαμορφώσουμε και να συνεχίσουμε να διαμορφώνουμε την (δι)οργάνωση του zinefest. Ψάξαμε παλαιότερα κείμενα, μιλήσαμε με πολλούς ανθρώπους, συζητήσαμε ατέλειωτες ώρες μεταξύ μας και είπαμε να ανοίξουμε την συζήτηση και με σένα που διάβασες όσα γράψαμε.
<br>Διαφωνείς κάπου; Έχεις κάτι να προσθέσεις; Κάτι να μας επισημάνεις ή να μοιραστείς; Για σένα, τί είναι φανζίν;
<br>Στο distrο του zinefest θα βρεις ένα σημειωματάριο όπου μπορείς να μας γράψεις δυο λόγια, αλλιώς, μπορείς να το κάνεις διαδικτυακά, παρακάτω (το pad θα παραμείνει ενεργό μέχρι το επόμενο zinefest).</p>

<iframe class="well" width="100%" height="600" frameborder="0" marginheight="0" marginwidth="0" src="https://pad-medialibre.rhcloud.com/p/zinefestupyourass?showChat=false"></iframe>
